法宗原
目 录
　　法宗原	7
　　1. 列五位七十五法	7
　　2. 略標釋	8
　　1.1色法	8
　　1.1.1五根	8
　　1.1.2五境	8
　　1.1.2.1色	8
　　1.1.2.2聲	8
　　1.1.2.3香	9
　　1.1.2.4味	9
　　1.1.2.5觸	9
　　1.1.3無表	9
　　1.2心法	9
　　1.3心所法	10
　　1.3.1大地法	10
　　1.3.2大善地法	10
　　1.3.2.1釋名	10
　　1.3.2.2十法	11
　　1.3.2.3欣、厭	11
　　1.3.3大煩惱地法	11
　　1.3.3.1釋名	11
　　1.3.3.2六法	11
　　1.3.4大不善地法	12
　　1.3.4.1釋名	12
　　1.3.4.2二法	12
　　1.3.5小煩惱地法	12
　　1.3.5.1釋名	12
　　1.3.5.2十法	12
　　1.3.5.3其餘小惑	13
　　1.3.6不定地法	13
　　1.3.6.1釋名	13
　　1.3.6.2八法	13
　　1.3.6.3怖	14
　　1.3.7相對不相對翻	14
　　1.3.7.1十四通三性，不別翻	14
　　1.3.7.2二類分別	14
　　1.3.7.3正翻傍翻的標準	14
　　1.3.7.4染法正翻、旁翻	15
　　1.4心不相應行法	16
　　1.4.1釋名	16
　　1.4.2十四法	16
　　1.5無為法	17
　　1.5.1釋名	17
　　1.5.2三法	17
　　3. 諸門分別	17
　　2.1蘊處界	17
　　2.1.1五蘊	17
　　2.1.2十二處	18
　　2.1.3十八界	18
　　2.2諸門分別	18
　　2.2.1二門分別	18
　　2.2.1.1 色、非色	18
　　2.2.1.2 有見、無見	19
　　2.2.1.3 有對、無對	19
　　2.2.1.4 有漏、無漏	19
　　2.2.1.5 有為、無為	19
　　2.2.1.6 相應、不相應	19
　　2.2.1.7 有上、無上	20
　　2.2.1.8 四大種所造、非四大種所造	20
　　2.2.1.9 諦、非諦	20
　　2.2.1.10 有執受、無執受	20
　　2.2.1.11 有所緣、無所緣	20
　　2.2.1.12 異熟、非異熟	21
　　2.2.1.13 見、非見	21
　　2.2.1.14 積集、非積集	21
　　2.2.1.15 能斫所斫、非能斫非所斫	21
　　2.2.1.16 根、非根	22
　　2.2.1.17 有異熟、無異熟	22
　　2.2.2三門分別	22
　　2.2.2.1 三性	22
　　2.2.2.2 三界	24
　　2.2.2.3 三斷	25
　　2.2.2.4 三學	25
　　2.2.2.5 有尋有伺等三地	26
　　2.2.2.6 三業	26
　　2.2.2.7 三寶	26
　　2.2.2.8 三藏	27
　　2.2.2.9 戒等三學	27
　　2.2.2.10 三種戒	27
　　2.2.2.11 有尋有伺等三定	27
　　2.2.2.12 淨等三定者	28
　　2.2.2.13 三牟尼	28
　　2.2.2.14 三清淨	28
　　2.2.2.15 三惡行	28
　　2.2.2.16 三妙行	28
　　2.2.2.17 三明	29
　　2.2.2.18 三示導	29
　　2.2.2.19 三種三摩地	29
　　2.2.2.20 三解脫門	29
　　2.2.3四門分別	30
　　2.2.3.1 四諦	30
　　2.2.3.2 四食	30
　　2.2.3.3 四身繫	30
　　2.2.3.4 四顛倒	30
　　2.2.3.5 四識住	31
　　2.2.3.6 四靜慮	31
　　2.2.3.7 四無色	31
　　2.2.3.8 四緣	32
　　2.2.3.9 四生	32
　　2.2.3.10 四業	32
　　2.2.3.11 四念住	32
　　2.2.3.12 四善根	32
　　2.2.3.13 四向	33
　　2.2.3.14 四果	33
　　2.2.3.15 四無畏	33
　　2.2.3.16 四無礙解	34
　　2.2.3.17 四無量	34
　　2.2.3.18 四正斷	34
　　2.2.3.19 四神足	35
　　2.2.3.20 四通行	35
　　2.2.3.21 四道	35
　　2.2.3.22 四證淨	35
　　2.2.4五門分別	36
　　2.2.4.1 五取蘊	36
　　2.2.4.2 五濁	36
　　2.2.4.3 五趣	36
　　2.2.4.4 五無間業	36
　　2.2.4.5 五根	37
　　2.2.4.6 五力	37
　　2.2.4.7 五因	37
　　2.2.4.8 五類	37
　　2.2.4.9 五果	38
　　2.2.4.10 五蓋	38
　　2.2.4.11 五順下分結	39
　　2.2.4.12 五順上分結	39
　　2.2.4.13 五分法身	39
　　2.2.4.14 五戒	39
　　2.2.4.15 五眼	40
　　2.2.5六門分別	40
　　2.2.5.1 六界	40
　　2.2.5.2 六通	40
　　2.2.5.3 六垢	41
　　2.2.5.4 六因	41
　　2.2.5.5 六波羅蜜	41
　　2.2.6七門分別	42
　　2.2.6.1 七慢	42
　　2.2.6.2 七識住	42
　　2.2.6.3 七種聖人	43
　　2.2.6.4 七支戒	44
　　2.2.6.5 七覺支	44
　　2.2.7八門分別	44
　　2.2.7.1 八戒	44
　　2.2.7.2 八正道	45
　　2.2.7.3 八解脫	45
　　2.2.7.4 八勝處	45
　　2.2.7.5 八難	46
　　2.2.8九門分別	46
　　2.2.8.1 九結	46
　　2.2.8.2 九有情居	47
　　2.2.8.3 九地	47
　　2.2.8.4 九次第定	47
　　2.2.8.5 九遍知	48
　　2.2.9十門分別	48
　　2.2.9.1 十纏	48
　　2.2.9.2 十隨眠	48
　　2.2.9.3 十善業道	48
　　2.2.9.4 十遍處	49
　　2.2.9.5 十智	49
　　2.2.9.6 十力	49
　　
　　

法宗原X53n0837_p0106a07║X53n0837_p0106a08║
大乘　光法師　撰
依說一切有部諸法宗原
1. 列五位七十五法
　　略有五種：一色法，二心法，三心所有法，四心不相應行法，五無為法。
　　第一色法，略有十一種，謂一眼二耳，三鼻四舌，五身六色，七聲八香，九味十觸，十一無表也。
　　第二心法，略有一種，所謂心王。
　　第三心所有法，略有四十六種，謂大地法十，大善地法十，大煩惱地法六，大不善地法二，小煩惱地法十，不定有八。
　　大地法十者，一受二想，三思四觸，五欲六惠，七念八作意，九勝解，十三摩地。
　　大善地法十者，一信二不放逸，三輕安四捨，五慙六愧，七無貪八無嗔，九不害十懃。
　　大煩惱地法六者，一無明二放逸，三懈怠四不信，五惛沈六掉舉。
　　大不善地法二者，一無慙，二無愧。
　　小煩惱地法十者，一忿二覆，三慳四嫉，五惱六害，七恨八諂，九誑十憍。
　　不定有八者，一尋二伺，三睡眠四惡作，五貪六瞋，七慢八疑。
　　第四心不相應行法，略有十四：一得二非得，三同分，四無想異熟，五無想定，六滅盡定，七命根，八生九住，十異十一滅，十二名，十三句，十四文。
　　第五無為法，略有三種：一虛空，二擇滅，三非擇滅。
　　以上總有七十五法，為諸法體，應善思之。
　　就中有二：一略標釋，二諸門分別。
2. 略標釋
 1.1色法
　　略標釋者，第一色法十一。可變礙故、變礙生故名色。
　1.1.1五根
　　眼，謂內處，眼識所依，能見色境，四大種所造淨色為體，有色無見有對。乃至身根，廣說亦爾1。
　1.1.2五境
　　1.1.2.1色
　　色謂外處，是眼所見，四大種所造，有色有見有對。色有二十種，謂一青二黃，三赤四白，五長六短，七方八圓，九高十下，十一正，十二不正，十三雲，十四煙，十五塵，十六霧，十七影，十八光，十九明，二十闇。
　　1.1.2.2聲
　　聲謂外處，是耳所聞，四大種所造，有色無見有對。聲有八種：
　　一、有執受大種為因，有情名，可意聲，如語出好聲；
　　二、有執受大種為因，有情名，不可意聲，如語出惡聲；
　　三、有執受大種為因，非有情名，可意聲，如拍手好聲；
　　四、有執受大種為因，非有情名，不可意，聲如拍手惡聲；
　　五、無執受大種為因，有情名，可意聲，如化語好聲；
　　六、無執受大種為因，有情名，不可意聲，如化語惡聲；
　　七、無執受大種為因，非有情名，可意聲，如外好聲；
　　八、無執受大種為因，非有情名，不可意聲，如外惡聲。
　　1.1.2.3香
　　香謂外處，鼻所嗅，四大種所造，有色無見有對。此有四種，謂一好香，二惡香，三等香，四不等香。或說三香，一好香，二惡香，三平等香。
　　1.1.2.4味
　　味謂外處，是舌所嘗，四大種所造，有色無見有對。此有六種，謂一甘二酢，三鹹四辛，五苦六淡。
　　1.1.2.5觸
　　觸謂外處，是身所觸，是四大種及四大種所造，有色無見有對。觸有十一種，謂一地二水，三火四風，五滑六澀，七輕八重，九冷十飢，十一渴。
　1.1.3無表
　　言無表者，無表雖以色業為性，如有表業，而非表示內心善惡令佗了知，故名無表。
　　就中有二：一善，二不善。
　　善中復二：一從表生，二隨心轉。
　　表生復二：一者處中，二者別解脫。
　　隨心亦二：一者定俱，謂有漏戒；二者道俱，謂無漏戒。
　　於不善中，復有二種：一者處中戒，二者惡戒。
 1.2心法
　　第二心法者，或名為意，或名為識。集起故名心，即七心界；思量故名意，即是意處；了別故名識，即是識蘊。
 1.3心所法
　　第三心所法四十六者，是心所有，名心所法。
　1.3.1大地法
　　就中，有大地2法十者（地者謂行處，若此是彼所行處，即說此為彼法地。大地法地，故名為大地。此中若法大地所有，名大地法。兩重依主，准下應知。），謂此十法，遍一切心心所。
　　受，謂領納苦樂俱非。
　　想，謂於境取差別想。
　　思，謂能令心有造作。
　　觸，謂根境識和合，生能有觸對。
　　欲，謂希求所作事業。
　　慧3，謂於法能有簡擇。
　　念，謂於緣明記不忘。
　　作意，謂能令心驚覺。
　　勝解，謂能於境印可。
　　三摩地，謂心一境性。
　1.3.2大善地法
　　1.3.2.1釋名
　　大善地法十者，地如前釋，大善地，名大善地法。此中若法大善地所有，名大善地法，謂此十法唯遍善心。
　　1.3.2.2十法
　　信者，謂能令心澄淨，或於諦等忍許名信。
　　不放逸者，修諸善法。
　　輕安者，謂心堪忍性。
　　捨者，心平等性無驚覺性。
　　慙者，於所造罪自觀有耻。
　　愧者，於所造罪觀佗有耻。
　　無貪者，謂於境不著。
　　無嗔者，謂於境不恚。
　　言不害者，謂無損惱。
　　懃者，謂令心勇悍為性。
　　1.3.2.3欣、厭
　　若依《正理》及《入阿毗達磨》，及《婆沙》評家，於大善地法中更說欣、厭4。厭謂厭背，如緣苦集；欣謂欣向，如緣滅道。以非並起，故《俱舍》不說。
　1.3.3大煩惱地法
　　1.3.3.1釋名
　　大煩惱地法六者，地如前釋，大煩惱法地，名大煩惱地法。此中若法大煩惱地所有，名大煩惱地法，謂此六法恒唯遍染心。
　　1.3.3.2六法
　　無明者，謂愚癡為性。
　　放逸者，謂不修善法，是修諸善所對治法。
　　懈怠者，謂心不勇悍，是前所說懃所對治法。
　　不信者，謂心不澄淨，是前所說信所對治法。
　　惛沈者，謂令心惛重。掉舉者，謂令心不靜。
　1.3.4大不善地法
　　1.3.4.1釋名
　　大不善地法二者，地如前釋，大不善法地，名大不善地。此中若法大不善地所有，名大不善地法，謂此二法唯遍不善心。
　　1.3.4.2二法
　　無慚5者，謂於所造罪自觀無耻。無愧者，謂於所造罪觀他無耻。
　1.3.5小煩惱地法
　　1.3.5.1釋名
　　小煩惱地法十者，地如前釋，小煩惱法地，名小煩惱地。此中若法小煩惱地所有，名小煩惱地法，謂此十法唯修所斷，意癡相應，各別現行。
　　1.3.5.2十法
　　忿者，除嗔及害，於情非情令心憤發。
　　覆者，隱藏自罪。
　　慳，謂財法所施相違，令心慳著。
　　嫉，謂於佗諸興盛事令心不喜。
　　惱，謂堅執諸有罪事，由此不取如理諫誨。
　　害，謂於佗能為逼迫，由此能行打罵等事。
　　恨，謂於忿所緣事中，數數尋思，結怨不捨。
　　諂，謂心曲，由此不能如實自顯，或矯非撥，或設方便，令解不明。
　　誑，謂惑佗。
　　憍謂染著自法，為先令心放逸，無所顧性。
　　1.3.5.3其餘小惑
　　若依《正理》及《法蘊足論》，小惑中更有多種，隨其所應，皆忿等攝。或論意各別。
　1.3.6不定地法
　　1.3.6.1釋名
　　不定八者，不定入五地，名為不定，或名不定地法。不定地法，如前釋。不定所依，名不定地；不定地所有，名不定地法。
　　1.3.6.2八法
　　尋，謂尋求心之麤6性。
　　伺，謂伺察心之細性。
　　睡眠，令心昧略為性，無有功力執持於身。
　　惡作者，謂緣於惡作事，心追悔性。
　　貪，謂貪愛。
　　嗔，謂嗔恚。
　　慢，謂對佗心自舉性。
　　疑，謂於諦猶預為性。
　　1.3.6.3怖
　　若依《婆沙》評家，於不定地法中，更說有怖，唯在欲界，上界無怖，於厭說怖。有說，在煩惱品。有說，怖通染汙、無覆無記。
　　上來所明心所有法四十六種，且依《俱舍》一相以論也。
　1.3.7相對不相對翻
　　問：心所有法中，何故有相對翻，有不相對翻者？
　　答：評諸經論心所有法，多少不定。若總搜括，相對廢立，便成雜亂。且依《俱舍》顯相廢立，總有四十六種，名如前說。
　　1.3.7.1十四通三性，不別翻
　　於四十六中，如大地法十、尋伺、睡眠、惡作以通三性。或通三7性，故此十四不別翻名。
　　1.3.7.2二類分別
　　餘三十二中，總有二類：一、淨品有十，謂大善地法十；二、染品有二十二，謂大煩惱地法六、大不善地法二、小煩惱地法十，及貪、嗔、慢、疑。
　　1.3.7.3正翻傍翻的標準
　　若於染中，通五斷、遍六識者，即正翻入淨中。若不通五斷、不遍六識者，但可傍翻，非正翻也。
　　1.3.7.4染法正翻、旁翻
　　1.3.7.4.1正翻十
　　言正翻者，總有十法，謂大煩惱地法六、大不善地法二，及與貪、嗔。大煩惱地法六中，翻癡為無癡，無癡即是大地法中惠，故於善中，不立無癡；翻放逸為不放逸；翻懈怠為精進；翻不信為信；翻惛沈為輕安；翻掉舉為捨。不善地法二中，翻無慙為8慙，翻無愧為愧。於不定中，翻貪為無貪，翻嗔為無嗔。
　　1.3.7.4.2別翻害
　　於小惑中，害雖不通五斷、非遍六識，而別翻者，以過重故。惱亂菩薩，障趣菩提，菩薩將證無上菩提，仍起欲恚害尋，由此過重，所以別翻。
　　1.3.7.4.3傍翻十一
　　餘小惑九及與慢、疑，二義不定，但可傍翻，非正翻也。謂餘小惑九及疑，非通五斷，非遍六識；慢雖通五斷，而不遍六識。故不翻也。此十一種但可傍翻者，就中有二：一、約等流門翻；二、約行相相似門翻。
　　1.3.7.4.2.1約等流門翻
　　言約等流門翻者，謂是本惑等流果，故忿恨嫉三是嗔等流，翻入無嗔。惱是見取等流，翻見取為正見，正見即是大地法中慧數，所以善中不別立也。覆惑是貪等流，翻入無貪，或是癡等流，翻入無癡，無癡即是慧數，故於善中不別立也。慳誑憍三是貪等流，翻入無貪。諂是諸見等流，翻見為正見，正見還是慧數，故善不立。約等流門，但翻得九。慢、疑本惑，非是等流，故此二種不別翻也。害雖是嗔等流，過重別翻，如前已釋。
　　1.3.7.4.2.2約行相相似翻
　　言約行相相似翻者，如忿恨嫉惱，與嗔行相相似，翻入無嗔。覆若貪等流，與貪行相相似，翻入無貪；若是癡等流，與癡行相相似，翻入無癡，無癡即慧數攝也。慳誑二種，與貪行相相似，翻入無貪。諂謂諂曲，曲翻為正直，正直是捨。故《品類足》釋：“捨者，身正直，心正直。”憍之與慢，憍自傲逸，慢凌蔑佗，不敬師長；若不憍慢，心便恭敬，敬即是慙，翻入慙中。疑謂猶預不決行相，若能正決，即是其慧，翻入慧中。害雖似嗔，過重別翻，如前已釋。
 1.4心不相應行法
　1.4.1釋名
　　第四，心不相應行法十四者，不與心相應，名心不相應，簡諸心所。行謂行蘊，簡色、無為。簡色、受、想9、無為。
　1.4.2十四法
　　得，謂得彼有情數法、擇滅、非擇滅。
　　非得，謂非得彼有情數法、擇滅、非擇滅。
　　同分者，謂諸有情展轉類等。有體類等，名同分，是別義。雖體類等，然有多體，或身形等同，名同分，是因義。是彼同因，同之分故，名為同分。
　　無想異熟者，由彼有情於五百劫中間，長時想不起，故名為無想。無想即異熟，名無想異熟。
　　無想定者，定無想故；或無想者，定名無想10定，隨滅爾所心心所法，即有爾所物現前，為此定體。
　　滅盡定者，滅心心所法盡，名滅盡定；隨滅爾所心心所法，即有爾所物現前，為此定體。
　　命根者，命謂壽命，增上名根。
　　生住異滅者，於有為法，能起名生，能安名住，能衰名異，能壞名滅，此四即是諸有為法之標相也。
　　名者，謂天人等名，表召諸法。句者，詮義究竟諸行無常等句。文者，哀阿等文，名句所依，能顯為義；近顯名句，遠顯於義。
 1.5無為法
　1.5.1釋名
　　第五，無為法三者，無因緣為作，故名無為。
　1.5.2三法
　　虛11空以無礙為性，由無礙故，容受一切色等有為。
　　擇滅者，擇謂簡擇，滅謂涅槃，由擇得滅，故名擇滅。隨有漏法有爾所量，擇滅亦爾。
　　非擇滅者，非由擇力而得此滅，但由闕緣，名非擇滅。隨有為法有爾所量，非擇滅亦爾。約得雖在未來論，體實通三世。
3. 諸門分別
　　第二，諸門分別者，就中有二：一、蘊處界攝；二、諸門分別。
 2.1蘊處界
　　蘊處界攝者，蘊謂五蘊，處謂十二處，界謂十八界。
　2.1.1五蘊
　　五蘊者，謂色受想行識。諸有為法和合聚義，是蘊義也。
　　色蘊攝十一種色。受想二蘊攝大地法中受想二法。行蘊攝五十八法，謂四十六心所有法中，除受想二，餘四十四法及十四不相應。識蘊攝心王。於五法中，前四有為，後一無為。有為聚集，故皆蘊攝；無為非聚集，故蘊不攝。
　2.1.2十二處
　　十二處者，謂眼耳鼻舌身意、色聲香味觸法。生長門義，是處義，是能生長心心所法處，故名為處。
　　眼耳鼻舌身、色聲香味觸處，如其次第，色十一中，前十種色。意處，即是第二心王。法處，即攝色中無表、四十六心所、十四不相應行及三無為六十四法。
　2.1.3十八界
　　十八界者，謂眼耳鼻舌身意、色聲香味觸法、眼識耳識、鼻識舌識、身識意識。法種族義是界義，於一身中有十八類諸法種族，名十八界。
　　眼耳鼻舌身、色聲香味觸界，如其次第，色十一中前十種色。意界及六識界，即是心王。法界，如法處說。
 2.2諸門分別
　　第二，諸門分別者，略以百門分別七十五法。
　2.2.1二門分別
　　二門分別，略有十七種：
　　色非色、有見無見、有對無對、有漏無漏、有為無為、相應不相應、有上無上、四大所造非四大所造、諦非諦、有執受無執受、有所緣無所緣、異熟非異熟、見非見、積集非積集、能斫所斫非能斫非所斫、根非根、有異熟無異熟。
　　2.2.1.1 色、非色
　　色非色者，可變礙故名色，與此相違名為非色。七十五法中，色十一是色，五根五境可變礙故，無表變礙生故，餘六十四非色。
　　2.2.1.2 有見、無見
　　有見無見者，有彼眼見故名有見，非有眼見名為無見。七十五法中，色名有見，餘七十四法名無見。雖慧亦名為見，此中且約眼說。
　　2.2.1.3 有對、無對
　　有對無對者，有障礙故名為有對，與此相違名無對。七十五法中，五根五境名有對，極微成故。餘六十五法名無對，非極微成故。
　　2.2.1.4 有漏、無漏
　　有漏、無漏者，漏謂漏泄，即諸煩惱漏隨增，故名為有漏，與此相違名為無漏。色十一中，無表色通二種，若定共戒及散無表是有漏，若道共戒是無漏，餘十種唯有漏。
　　心王通二種。
　　四十六心所中，大地法十、大善地法十、尋伺，此二十二通二種，餘二十四唯有漏。
　　十四不相應中，得、四相通二種，餘九種唯有漏。三無為唯無漏。有諍無諍等，准此應知。
　　2.2.1.5 有為、無為
　　有為無為者，有緣作名有為，與此相違名無為。七十五法中，前七十二是有為，後三種是無為。
　　2.2.1.6 相應、不相應
　　相應不相應者，時、依、行、緣、事，此五平等名曰相應。同一剎那時、同一所依根、同一行相、同一所緣、同一體事故名曰相應，與此相違名不相應。
　　七十五法中，心心所法四十七種是相應，餘二十八是不相應。
　　2.2.1.7 有上、無上
　　有上無上者，有涅槃上故名有上，與此相違名無上。七十五法中，七十四名有上，擇滅名無上。
　　2.2.1.8 四大種所造、非四大種所造
　　四大種所造、非四大種所造者，體寬廣故名大，能生名種，從四大生故名所造，與此相違名非四大種所造。
　　七十五法中，眼等五根、色聲香味、無表，唯是所造；觸通二種，地水火風是大種，七所造觸是所造；餘六十四非大種所造。
　　2.2.1.9 諦、非諦
　　諦非諦者，諦謂諦實，即苦集滅道，與此相違名為非諦。
　　七十三是諦。虛空、非擇滅非諦，是無為故非苦集道攝，是無記故非滅諦攝。
　　2.2.1.10 有執受、無執受
　　有執受無執受者，心心所法共所執持，攝為依處，名有執受，與此相違名無執受。
　　七十五法中，九通二種：眼等五根，住現在世名有執受，過去未來名無執受；
　　色香味觸，住現在世，不離五根，名有執受；若住現在，非不離根，過去、未來名無執受。
　　餘六十六唯無執受。
　　2.2.1.11 有所緣、無所緣
　　有所緣無所緣者，心心所法是能緣，一切法是所緣，有彼所緣名有所緣，與此相違名無所緣。七十五法中，心心所法四十七種是有所緣，餘二十八名無所緣。
　　2.2.1.12 異熟、非異熟
　　異熟非異熟者，體是無記，從異熟因生，異類而熟故名異熟，與此相違名非異熟。
　　色十一中，五根、色香味觸通二種，聲及無表非異熟。
　　心王通二種。
　　四十六心所法中，大地法十、尋伺睡眠，此十三法皆通二種，餘三十三非異熟。
　　不相應中，得同分、四相通二種，無想12異熟、命根唯異熟，非得、二定、名句文非異熟。三無為非異熟。
　　2.2.1.13 見、非見
　　見非見者，觀照、推度、隨應名見，與此相違名為非見。
　　七十五法中，慧通二種：若是世俗正見等是見，若是盡無生智等非見。眼唯是見，餘七十三唯是非見。
　　2.2.1.14 積集、非積集
　　積集非積集者，極微名為積集，與此相違名非積集。
　　七十五法中，五根、五境名為積集，極微成故。餘六十五皆非積集，非極微成故。
　　2.2.1.15 能斫所斫、非能斫非所斫
　　能斫所斫、非能斫非所斫者，能斫13斧等，所斫薪等。
　　七十五法中，色香味觸通能所斫，以成斧等及薪等故，餘七十一非能所斫。能稱所稱、非能稱所稱，能燒所燒、非能燒所燒，應知亦爾。
　　2.2.1.16 根、非根
　　根非根者，增上名根，與此相違名為非根。根謂二十二根：眼根耳根、鼻根舌眼、身根意根、女根男根、命根樂根、苦根喜根、憂根捨根、信根勤根、念根定根慧根、未知當知根、已知根具知根。
　　七十五法中，眼耳鼻舌身、心王、念、定、慧、受、信、勤、命，此十三是根，餘六十二非根。應知男女二根即是身根一分，樂苦喜憂捨五即是受攝，後三即是信進念定慧、喜樂捨心九法為體。
　　2.2.1.17 有異熟、無異熟
　　有異熟無異熟者，不善、善、有漏異熟，無記、無漏無異熟。
　　色十一中，色、聲、無表通二種。
　　心王亦通二種。
　　四十六心所中，大不善地法二，小煩惱地法中忿覆慳嫉惱、害、恨，不定中惡作、嗔，此十一唯有異熟；餘三十五通二種。
　　十四不相應中，得、四相通二種，二定有異熟，餘七種無異熟。
　　三無為無異熟。
　2.2.2三門分別
　　三門分別，略有二十種：三性、三界、三斷、三學、有尋有伺等三地、三業、三寶、三藏、戒等三學、三戒、有尋有伺等三定、淨等三定、三牟尼、三清淨、三惡行、三妙行、三明、三示導、三種三摩地、三解脫門。
　　2.2.2.1 三性
　　三性者，一善、二不善、三無記。
　　善有七種：一生得，二聞，三思，四修，五學，六無學，七勝義。七中，前四有漏，後三無漏。就有漏中，前一生得，後三加行；就無漏中，前二有為，後一無為。
　　不善唯一。
　　無記有二：一有覆，二無覆。就無覆中有六：一異熟，二威儀，三工巧，四通果，五自性（前四無記所不攝者，皆名自性），六勝義。六中前五有為，後一無為。并前有覆，總有七種。
　　善有七，不善唯一，無記有七，總有十五。總括諸論所說，盡以此十五分別七十五法。
　　色十一中，色聲通三性。善身語業是善，惡身語業是不善，無記身語業及非業者是無記。身業及非業色是色，語業及非業聲是聲。善中，通生得、聞、思，以皆能發身語業故。無記中，通有覆無覆。有覆者，謂初定修斷有覆無記發身語業，是有覆。就無覆中，色通異熟、威儀、工巧、通果、自性，聲通威儀、工巧、通果、自性。如生二定已上，泛爾語時，起初定威儀，心發故，聲通威儀。
　　五根、香、味、觸，唯是無覆。就中，五根通異熟、自性，若說異熟因生者，是異熟；若是長養者，是自性。香、味、觸三，通異熟、威儀、工巧、通果、自性。若是長養，香味觸三，及外香味觸三，是自性無記，以非異熟、威儀、工巧、通果攝故。
　　無表通善、不善，非無記。無記心劣，故不發無表。於善中，通生得、聞、思、修、學、無學。生得、聞、思所發，是散無表。修所發，是定俱無表。學、無學所發，是道俱無表。不善者，唯散無表。
　　心王於十五中，除勝義善、自性無記、勝義無記，通餘十二，義准可知。
　　四十六心所法中，大地法十、尋、伺、睡眠，此十三通三性。
　　若大地法十、尋、伺，善中通生得、聞、思、修、學、無學，無記中通有覆無覆，無覆中通異熟、威儀、工巧、通果。
　　若睡眠，善中唯生得，眠心劣故，不通聞等。無記中，通有覆無覆。有覆者，謂欲界身邊二見相應；無覆者，通異熟、威儀、工巧，非通果，非定果故。
　　大善地法十唯善，善中通生得、聞、思、修、學、無學。
　　大煩惱地法六通不善、有覆。若與不善相應，是不善；若與欲界身邊二見及上二界諸惑相應，是有覆。
　　大不善地法二，小惑中忿、覆、慳、嫉、惱、害、恨，及不定中嗔，此十唯不善。諂誑憍三，及貪慢疑，此六通不善、有覆。若欲界者，是不善；若上界者，是有覆。
　　惡作通善、不善，憂相應故，不通無記。若於威儀、工巧14中悔者，但是省察，非是惡作。善唯生得。
　　十四不相應中，得、四相通三性，善中通生得、聞、思、修、學、無學，無記中通有覆、無覆，無覆中通異熟、威儀、工巧、通果、自性。二無心定唯善謂修，以是修善可等起故。非得、同分、無想異熟、命根、名、句、文身唯是無覆，就中非得、名、句、文唯是自性，同分通異熟、自性。無想異熟、命根唯異熟。
　　三無為中，擇滅是勝義善，是善，是常故。虛空、非擇滅是勝義無記。
　　2.2.2.2 三界
　　三界者，一欲界，二色界，三無色界。為欲界惑繫名為欲界，色、無色界應知亦爾。
　　色十一中，五根、色聲觸通欲色界，香味唯欲界，唯段食性故。欲界有情身資段食，故唯欲界；上界有情不須段食，故此香味不通上界。
　　無表通欲色及不繫：若散位無表，是欲界繫；若定俱無表，是色界；若道俱無表，是不繫。於色界中無散無表，以彼散心劣弱故，但能發表，不發無表。無色界中無無表，無有色故，故此十一不通無色。
　　五根、五境唯有漏，故不通不繫。
　　心王通三界及不繫。
　　四十六心所法中，大地法十、大善地法十，通三界及不繫。有漏者三界繫，無漏者是不繫。
　　大煩惱地法六，小惑中憍，不定中貪慢疑，通三界繫。
　　大不善地法二，小惑中忿、覆、慳、嫉、惱、害、恨，不定中嗔、惡作、睡眠，此十二唯欲界。前十唯不善，故不通上界。惡作憂相應故，憂唯欲界，故不通上界。欲界有段食故有睡眠，上界無段食故無睡眠，皆唯有漏，故非不繫。
　　於小惑中諂誑二法，通欲色界。就色界中，諂誑二種唯在中間，以大梵王處自梵眾，忽被馬勝比丘所徵難，故諂誑惑梵眾，諂言愧謝馬勝比15丘，故有諂誑。
　　二定已上，無眾相依如彼初定，故無諂誑。
　　不定地中，尋伺二法通欲色界及不繫。就色界中，尋伺至初定，伺亦至中間，已上諸地漸離災患，故無尋伺。
　　十四不相應中，得、四相通三界繫及不繫。有漏者三界繫，無漏者是不繫。
　　非得、同分、命根通三界。名、句、文，若說隨語，二地繫，欲界、初定；若說隨身，五地繫，謂欲、四定。取隨語繫者為正，雖有兩說，皆通欲色。
　　無想異熟及無想定，唯在色界第四定故，謂諸外道唯執第四無想異熟為真涅槃，為求無想果，修無想定因，故唯第四不通餘地。
　　滅盡定唯無色界，唯有頂故，此滅盡定極微細心心所法，故唯有頂，不通下地。
　　三無為非三界繫，是無漏故。
　　2.2.2.3 三斷
　　三斷者，一見斷，二修斷，三非斷。八十八隨眠相應、俱有及得，名見所斷，見諦斷故。餘有漏修所斷，數數修習，方能斷故。體是無漏，非見修所斷，名非所斷也。
　　色十一中，無表通修斷、非斷，散及定俱是修斷，道俱是非斷；餘十唯修斷。
　　心王通三斷。
　　四十六心所中，大地法十、尋伺通三斷；大善地法十通修斷、非斷；大煩惱地法六、不善地法二、不定中睡眠、貪、嗔、慢，通見斷、修斷；疑唯見斷；小煩惱地法十及惡作，唯修斷。
　　十四不相應中，得、四相通三斷，餘九種唯修斷。三無為唯非斷。
　　2.2.2.4 三學
　　三學者，一學，二無學，三非學非無學。學人身中有為無漏可進修習，故名為學。無學身中有為無漏已滿足故，名為無學。一切有漏及三無為，非是修學法故，不名學，亦非無學已滿足故，不名無學，故名非學非無學。有漏道雖亦學，非是究竟，故不名學。
　　色十一中，無表通三學，道俱無表是學、無學。道俱及散，唯非學非無學。餘十唯非學非無學。
　　心王通三學。
　　四十六心所法中，大地法十、大善地法十及尋伺通三學，餘二十四唯非學非無學。
　　十四不相應中，得、四相通三學，餘九種唯非學非無學。三無為唯非學非無學。
　　2.2.2.5 有尋有伺等三地
　　有尋有伺等三地者，一有尋有伺地，謂欲界、初定；二無尋唯伺地，謂靜慮、中間地；三無尋無伺地，謂二定已上諸地。由依三地起法不同，故分三別。
　　色十一中，香、味唯有尋有伺，餘九通三地。
　　心王通三地。
　　四十六心所法中，不善地法二，小煩惱地法中忿、覆、慳、嫉、惱、害、恨，不定中尋、睡眠、惡作、嗔，此十三唯有尋有伺地；諂誑及伺，此通有尋有伺地、無尋唯伺地；餘三十法通三地。
　　不相應中，得、非得、同分、命根、四相通三地；無想異熟、二定，唯無尋無伺地；名、句、文若說隨語，繫欲界、初定，通有尋有伺地、無尋唯伺地；若說隨身，繫通三地。
　　2.2.2.6 三業
　　三業者，一身業，二語業，三意業。造作名業，依身起業，故名身業。表、無表性即語名業，故名語業。
　　表、無表性由意等起，故名意業。體即是思，身表以色十為性，語表以聲為性，身語無表以無表為性，意業以大地法中思為性。
　　2.2.2.7 三寶
　　三寶者，一佛寶，二法寶，三僧寶。世所珍重，故名為寶。覺悟名佛，以佛身中無漏五蘊為體。法謂軌持，即是涅槃善常最勝故，名為法寶。和合名僧。
　　四向四果聲聞身中無漏五蘊，七十五法中無表色、心王、大地法十、大善地法十、尋伺、得、四相通佛、僧寶。擇滅唯法。
　　2.2.2.8 三藏
　　三藏者，一素怛纜藏，謂經，能詮於定；二毗奈耶藏，謂律，能詮於戒；三阿毗達磨藏，謂論，能詮於慧。
　　包含名藏，此三藏教體，准藏16《婆沙》評家，以音聲為體，即是七十五法中“聲”也。
　　2.2.2.9 戒等三學
　　戒等三學者，一戒學，謂無漏戒；二定學，謂無漏定；三慧學，謂無漏慧。學戒定慧，故名為學。
　　戒以色十一中無表為性，定、慧以大地法中定、慧為性。
　　2.2.2.10 三種戒
　　三種戒者，一別解脫戒，謂受戒時，別別棄捨種種惡，故名別解脫戒，表、無表性。二、定俱戒，與定同時，名定俱戒，以有漏無表為性。三、道俱戒，與無漏道同時，名道共戒，以無漏無表為性。
　　七十五法中色、聲表，以色十一中色、聲為性。三種無表，皆以無表為性。
　　2.2.2.11 有尋有伺等三定
　　有尋有伺等三定者，一有尋有伺定，謂未至、初定；二無尋唯伺定，謂中間定；三無尋無伺定，謂二定已上，皆通有漏及無漏定。
　　此三皆以大地法中定為體性，由相應法，依地不同，故分三種。
　　2.2.2.12 淨等三定者
　　淨等三定者，一味定，謂色無色界愛相應定；二淨定，謂有漏善定；三無漏定，謂無漏法相應定。
　　此三皆以心所法中定為體也。
　　2.2.2.13 三牟尼
　　三牟尼者，一身牟尼，謂無學身業；二語牟尼，謂無學語業；三意牟尼，謂無學意業。牟尼，此云寂默。諸煩惱言皆寂默，故身語牟尼，以色十一中無表為性。意牟尼以心王為性，唯是無漏。
　　2.2.2.14 三清淨
　　三清淨者，一身清淨，二語清淨，三意清淨。蹔永遠離一切惡行煩惱垢故，名為清淨。體性相攝，如下三妙行中說。
　　2.2.2.15 三惡行
　　三惡行者，一身惡行，謂一切不善身業；二語惡行，謂一切不善語業；三意惡行，謂一切不善意業，及非意業貪、嗔、邪見。此行即惡，故名惡行。
　　身惡行，以色十一中無表為性，語惡行以聲及無表為性，意惡行以心所中思、貪、嗔、慧為性。
　　2.2.2.16 三妙行
　　三妙行者，一身妙行，謂一切善身業；二語妙行，謂一切善語業；三17意妙行，謂一切善意業，及非意業無貪、無嗔、正見。此行即妙，故名妙行。
　　身妙行以色十一中色及無表為性，語妙行以聲及無表為性，意妙行以心所思、無貪、無嗔、慧為性。
　　2.2.2.17 三明
　　三明者，一宿住智證明，治前際愚，即六通中宿住隨念智證通；二死生智證明，治後際愚，即六通中天眼智證通；三漏盡智證明，治中際愚，即六通中漏盡智證通。
　　前二世俗智，後一若緣漏盡為境，六智性，謂法、類、俗、盡、無生、滅；若漏盡身中起，即十智性。此三皆以心所法中慧為體性。
　　2.2.2.18 三示導
　　三示導者，一神變示導，即六通中神境智證通，俗智性；二記心示導，即六通中佗心智證通，五智性，謂法、類、道、俗、佗心；三教誡示導，即六通中漏盡智證通，或六智，或十智，如前說。能示能導，得示導名。此三皆以心所法中慧為體性。
　　2.2.2.19 三種三摩地
　　三種三摩地者，一空三摩地，謂空、非我相應等持。
　　二無相三摩地，謂緣滅諦四種行相相應等持；滅諦無十相，謂無色等五、男女二、三有為相，故名無相，緣彼三摩地得無相名。
　　三無願三摩地，緣苦集道十種行相相應等持。言十種者，謂非常、苦、因、集、生、緣、道、如、行、出。苦集二諦，可厭患故，道如船筏，必可捨故，能緣彼定，得無願名。空、非我相，非可厭捨，以與涅槃相相似故，故不相應。
　　此三皆通有漏無漏，心所法中定為體性。
　　2.2.2.20 三解脫門
　　三解脫門者，一空解脫門，二無願解脫門，三無相解脫門。能與涅槃為入門故，應知是前三等持中無漏者。
　2.2.3四門分別
　　18四門分別，略有二十二種：四諦、四食、四身繫、四顛倒、四識住、四靜慮、四無色、四緣、四生、四業、四念住、四善根、四向、四果、四無畏、四無礙解、四無量、四正斷、四神足、四通行、四道、四證淨。
　　2.2.3.1 四諦
　　四諦者，一苦諦，謂有漏果逼迫性故；二集諦，謂能招集故謂有漏因；三滅諦，生死斷故，謂擇滅；四道諦，通行義故，謂無漏道。
　　七十五法中，無表、心王、大善地法十、大地法十、尋伺、得、四相，此二十九通苦、集、道三諦；擇滅一種，唯滅諦；餘四十五中，除虛空、非擇滅，餘四十三通苦、集二諦；虛空、非擇滅非四諦攝，如前釋也。
　　2.2.3.2 四食
　　四食者，一段食，二觸食，三思食，四識食。資益名食，皆唯有漏。
　　色十一中，欲界香、味觸，名段食。大地法中觸名觸食，思名思食。心王名識食。
　　2.2.3.3 四身繫
　　四身繫者，一貪欲身繫，二嗔恚身繫，三戒禁取身繫，四此實執身繫。欲界五部貪名初身繫，五部嗔名第二身繫，六戒禁取名第三身繫，十二見取名第四身繫。種種纏縛有情自體，故名身繫，是羂網有情身義。
　　前二以不定中貪、嗔為體，後二以大地法中慧為體。
　　2.2.3.4 四顛倒
　　四顛倒者，一於非常執常顛倒，二於諸苦執樂顛倒，三於不淨執淨顛倒，四於非我執我顛倒。初一以邊見中常見為體，次二以見取中計樂、淨為體，後一以有身見中我見為體。有說，我倒攝身見全。皆以大地法中慧為性。
　　2.2.3.5 四識住
　　四識住者，一色識住，二受識住，三想識住，四行識住。識著彼故名識住。有漏四蘊，唯有情數。
　　七十五法中，除心王及三無為，餘隨所應，名四識住。
　　2.2.3.6 四靜慮
　　四靜慮者，初靜慮、二靜慮、三靜慮、四靜慮。由定寂靜，慧能審慮，故名靜慮。
　　七十五法中，眼等五根、色、聲、觸、無表、心王、大地法十、大善地法十、大煩惱地法六、憍、慢、貪、疑、不相應中得、非得、同分、命根、四相，通四靜慮；
　　諂、誑、尋伺唯初靜慮；
　　名、句、文若說隨語，唯初靜慮；若說隨身，通四靜慮；
　　無想異熟、無想定，唯第四靜慮。
　　2.2.3.7 四無色
　　四無色者，一空無邊處；二識無邊處，二無所有處，四非想非非想處。四中前三從加行立名，謂加行位觀無邊空，易能離色，名空無邊處；觀彼空已，次復觀彼能緣識，作識無邊解，名識無邊處；次復觀彼能緣之識無所有，名無所有處；後一當體立名，非想謂非有麤想，非非想謂有昧劣想，非同二定全無心想，名非非想處。是有情生長處也，由無色故，立無色名。
　　七十五法中，心王、大地法十、大善地法十、大煩惱地法六、憍、貪、慢、疑、得、非得、同分、命根、四相，通四無色；滅盡定唯非非想。
　　2.2.3.8 四緣
　　四緣者，一因緣，即因是緣，謂五因性，除能作；二等無間緣，等而無間，名等無間，即等無間名緣，謂除無學最後心心所法，諸餘已生心心所法為性；三所緣緣，即所緣名緣，以一切法為性；四增上緣，即增上名緣，即能作因，亦一切法為性。
　　若約七十五法，因緣除三無為，通餘七十二法；等無間緣通心王及四十六心所法；所緣緣、增上緣，通七十五法。
　　2.2.3.9 四生
　　四生者，一胎生，二卵生，三濕生，四化生。異熟五蘊為性。
　　七十五法中，眼等五根、色、香、味、觸、心王、大地法十、尋伺、睡眠、得、同分、命根、四相，通四生。無想異熟唯化生。
　　2.2.3.10 四業
　　四業者，一順現法受業，謂此生造，即此生熟；二順次生受業，謂此生造，第二生熟；三順後次生受業，謂此生造，從第三生後次第熟；四順不定受業，非定受業故，立不定名，皆唯有漏，通善不善。
　　七十五法中，色、聲、無表、心所中思，體是業故，皆通四業。
　　2.2.3.11 四念住
　　四念住者，一身念住，二受念住，三心念住，四法念住。以大地法中慧為體性，身受心法是所緣境，慧由念住，從境及伴為名，名身念住等。
　　2.2.3.12 四善根
　　四善根者，一暖，二頂，三忍，四世間第一。諸聖道火前相名暖；進退二際，猶如山頂，名頂；於四諦理，情能堪忍，名忍；有漏故名世間，勝暖等故名第一。皆慧為體，相應、俱有，五蘊為性。
　　七十五法中，無表、心王、大地法十、大善地法十、尋伺、得、四相，皆通四種。
　　2.2.3.13 四向
　　四向者，一預流向，二一來向，三不還向，四阿羅漢向。隨其所應，皆以無漏五蘊為性，趣向果故，名向。
　　七十五法中，無表、心王、大地法十、大善地法十、尋伺、得、四相，皆通四向。
　　2.2.3.14 四果
　　四果者，一預流果，二一來果，三不還果，四阿羅漢果。
　　預流果者，謂無漏道總名為流，由此為因，趣涅槃故，預言為顯最初，至得彼流故，說名預流。
　　一來者，彼往天上，一來人間，而般涅槃故，名一來果。
　　不還者，必不還來生欲界，故名不還。
　　阿羅漢者，此云應，即此唯應化佗身故，諸有情者所應供，故名為應，所求得遂，故名為果。
　　隨其所應，皆以無漏五蘊、擇滅為性。
　　七十五法中，無表色、心王、大地法十、大善地法十、尋伺、得、四相、擇滅無19為，皆通四果。
　　2.2.3.15 四無畏
　　四無畏者：
　　一、正等覺無畏，我於諸法皆等正覺，若得外難，無怖畏故，十智為性。
　　二、漏盡無畏，我於諸漏已得永盡，若得外難，無怖畏故。或六智為性，或十智為性。若漏盡為境，六智性，謂法、類、盡、無生、滅、俗智；若漏盡身中所得，十智性。
　　三、說障法無畏，我為弟子說能障法，染必為障，若得外難，無怖畏故。八智為性，除滅道智。
　　四、說出道無畏，我為弟子說能出道，修必出苦，若得外難，無怖畏故。若緣能趣為境，九智為性，除滅；若亦緣彼所趣為境，十智為性。
　　由有智故，不怯懼他，故名無畏。皆以心所中慧為體性。
　　2.2.3.16 四無礙解
　　四無礙解者，一法無礙解，二義無礙解，三詞無礙解，四辨無礙解。
　　法、義、詞、辨是所緣境，無礙解是能緣智，此四皆智為自性，謂無退智，緣能詮法，名句文身立為第一緣，所詮義立為第二緣，方言詞立為第三緣，應正理無滯礙說，及緣自在定慧二道立為第四。
　　法、詞二種唯俗智性，緣事境故。
　　義無礙解，若說諸法皆名為義，義無礙解十智性；若唯涅槃名義。義無礙解六智性，俗、法、類、滅、盡、及無生。
　　辨無礙解九智性，除滅。智緣說道，故皆心所中慧為自性。
　　2.2.3.17 四無量
　　四無量者，一慈無量，二悲無量，三喜無量，四捨無量。慈能與樂，悲能拔苦，喜謂喜慶，捨謂平等。緣無量有情，故名無量。慈悲，大善地法中無嗔為性，有說悲以不害為性。喜，大地法中受為性，有說以欣為性。捨，大善地中無貪為性，有說亦以無嗔為性。
　　2.2.3.18 四正斷
　　四正斷者：一、已生惡法，方便令不生；二、未生惡法，遮令不生；三、未生善法，方便令生；四、已生善法，修令增廣。
　　此四皆以心所中勤為自性，於一念中有此四用。言正斷者，於正修習斷修位中，此勤力能斷懈怠故。或名正勝，於正持策身語意中，此最勝故。
　　2.2.3.19 四神足
　　四神足者，一欲神足，二勤神足，三心神足，四觀神足。
　　此四皆以心所法中定為自性。言神足者，定果名神，欲、勤、心、觀四因所生等持名足，從因及果，當體為名也。
　　2.2.3.20 四通行
　　四通行者，一苦遲通行，二苦速通行，三樂遲通行，四樂速通行。
　　道依根本四靜慮生，名樂通行，以攝受支，止觀平等，任運轉故。
　　道依無色未至中間，名苦通行，以不攝支，止觀不等，艱辛轉故。
　　即此樂苦二通行中，鈍根名遲，利根名速。二行於境通達醔遲，故名遲通，翻此名速。或遲鈍者所起通行名遲通行，速此相違。此四通體，色界者五蘊性，無色界者四蘊性。
　　七十五法中，無表色、心王、大地法十、大善地法十、尋、伺、得、四相，皆通四通行。
　　2.2.3.21 四道
　　四道者：一、加行道，謂從此後無間道生；二、無間道，謂能斷所應斷障；三、解脫道，謂已解脫所應斷障，最初所生；四、勝進道，謂三餘道。所言道者，謂涅槃路，乘此能往涅槃城故。此四皆通四蘊、五蘊。
　　七十五法中，無表色、心王、大地法十、大善地法十、尋、伺、得、四相，皆通四道。
　　2.2.3.22 四證淨
　　四證淨者，一於佛證淨，二於法證淨，三於僧證淨，四聖戒證淨。由證得淨，故名證淨。前三以心所中信為性，後一以色中無表為性。信、戒二種俱名淨者，離不信垢、破戒垢故。
　2.2.4五門分別
　　五門分別，略有十五種：五取蘊、五濁、五趣、五無間業、五根、五力、五因、五類、五果、五蓋、五順下分結、五順上分結、五分法身、五戒、五眼。
　　2.2.4.1 五取蘊
　　五取蘊者，有漏名取蘊，如前有漏說。從取生故，能生取故，故名取蘊。
　　2.2.4.2 五濁
　　五濁者，一壽濁，二劫濁，三見濁，四煩惱濁，五有情濁。劫減將未，壽等鄙下，如滓穢故，說名為濁，唯有欲界。
　　壽濁者，以短命為體。
　　劫濁者，劫即是時，時無別體。約法以論，以五取蘊為體。
　　見濁者，以身見、邊見、邪見、見取、戒禁取為體，此五以慧為體。
　　煩惱濁者，以五取蘊為性。
　　若約七十五法中出體，義准可知，唯在欲界。
　　2.2.4.3 五趣
　　五趣者，一天，二人，三餓鬼，四傍生，五地獄。光明名天；思慮名人；由飢餓故名為餓鬼；身多橫住，名曰傍生；地下有獄，名曰地獄。趣是所往，異熟、無記，五蘊為體。
　　七十五法中，五根、色、香、味、觸、心王、大地法十、尋、伺、睡眠、得、同分、無想異熟、命根、四相，隨其所應，為五趣體。
　　2.2.4.4 五無間業
　　五無間業者，一殺母，二殺父，三殺阿羅漢，四破和合僧，五出佛身血。言無間者，造此業已，定生地獄，無餘生間，或受苦無間，或無樂間苦，故名無間。
　　前三後一是身業，色十一中以色及無表為性；第四語業，以聲表及無表為性。
　　2.2.4.5 五根
　　五根者，一信，二勤，三念，四定，五慧。勝用增上名根。
　　2.2.4.6 五力
　　五力者20，不可屈伏，名力。初名根，後名力，出體如根說。
　　2.2.4.7 五因
　　五因者，一生因，二依因，三立因，四持因，五養因。彼從起故，說為生因；生已隨逐，大種轉故，如依師等，說名依因；能任持故，如壁持畫，說為立因；不斷因故，說為持因；增長因故，說為養因。
　　色十一中，觸中四大，望所造色法，皆作五因。
　　2.2.4.8 五類
　　五類者，一異熟生，二所長養，三等流性，四一剎那，五有實事。應知五類，體各不同。異熟之生，或異熟即生，名異熟生。非前異熟攝，長小令大，長瘦令肥，名所長養。非前二攝，然從同類、遍行因生，前後均等，類相似，名等流性。非前三攝，不從同類、遍行因生，名一剎那，即苦、忍相應俱有法等。非前四攝，體堅實故，名有實事，謂諸無為。若據但從同類、遍行因生，皆名等流，等流亦通前二。若據體是無常，剎那亦通前三。若據有實體性，實事亦通前四。今為顯差別故，廢總論別。
　　色十一中，眼等五根通異熟、長養，色、味、觸通異熟、長養、等流。聲通長養、等流。無表通等流、剎那。
　　心王通異熟、等流、剎那。
　　四十六心所法中，大地法十，不定中尋、伺，通異熟、等流、剎那。大善地法十通等流、剎那。不定中睡眠通異熟、等流。大煩惱地法六、不善地法二、小惑十、不定中惡作、貪、嗔、慢、疑，唯等流。
　　十四不相應中，得、四相通異熟、等流、剎那，同分通異熟、等流；非得、二定、名、句、文，唯等流；無想事、命根唯是異熟。
　　三無為，唯實事。
　　2.2.4.9 五果
　　五果者，一異熟果，二等流果，三士用果，四增上果，五離繫果。《入阿毗達磨論》第二釋五果云：“果不似因，故名為異，熟謂成熟，堪受用故，果即異熟，名異熟果。果似因故，說名為等，從因生故，故說為等流，果即等流，名等流果。擇滅無為名離繫果，此由道得，非道所生，果即離繫，名離繫果。由此勢力，彼得生故，此名士用，彼名為果。由前增上，後法得生，增上之果，名增上果。”（已上論文）所引、所欣，隨應名果。
　　色十一中，眼等五根、色、香、味、觸通異熟、等流、士用、增上。聲、無表通等流、士用、增上。
　　心王通異熟、等流、士用、增上。
　　四十六心所法中，大地法十、不定中尋、伺、睡眠，通異熟、等流、士用、增上；餘三十三通異熟、等流、增上。
　　十四不相應行中，得、同分、無想異熟、命根、四相通異熟、等流、士用、增上；非得、二定、名、句、文通等流、士用、增上。
　　三無為中，擇滅是離繫果，或通士用果，故《正理》云：“俱生、無間、隔越、不生四士用中，擇滅即是不生士用果也。餘二無為非所引故，非有為果，非所欣故，非無為果。”故《論》云：“無法非因、有法非果，謂虛空、非擇滅。”
　　2.2.4.10 五蓋
　　五蓋者，一欲貪蓋，二嗔恚蓋，三惛眠蓋，四掉悔蓋，五疑蓋。唯此於五蘊能為勝障故，謂貪恚蓋能障戒蘊，惛沉睡眠能障慧蘊，掉舉惡作能障定蘊，定慧無故，於四諦疑，疑故能令乃至解脫、解脫知見皆不得起，故唯此五建立為蓋。
　　初二、後一以心所法中貪、嗔、疑為性，第三以惛沉、睡眠為性，第四以掉舉、惡作為性，皆唯欲界，唯不善故。
　　2.2.4.11 五順下分結
　　五順下分結者，一有身見，二戒禁取，三疑，四欲貪，五嗔恚。此五順益下分界，故名順下分。前二以大地法中慧為性，後三以不定中貪、嗔、疑為性。前三通三界，後二唯欲界。
　　2.2.4.12 五順上分結
　　五順上分結者，一色貪，二無色貪，三掉舉，四慢，五無明。順益上界，故名順上分結。以心所法中貪、慢、無明、掉舉為性，唯修所斷，唯上界，唯聖者。
　　2.2.4.13 五分法身
　　五分法身者：一、戒蘊，謂無漏戒；二、定蘊，謂無漏定；三、慧蘊，謂無漏正見；四、解脫蘊，謂無漏勝解；五、解脫知見蘊，謂盡智、無生智，解脫身中起，故名解脫知見。以此五種為無學身，故名身也。
　　戒身，以色十一中無表為性；定身，以心所中定為性；慧身、解脫知見身，以慧為性；解脫身，以勝解為性。
　　2.2.4.14 五戒
　　五戒者，一不殺生，二不偷盜，三不欲邪行，四不虛21誑語，五不飲酒戒。
　　初三、後一是身業，第四語業。身語二業，表無表性。身表，以色十一中色為性；語表，以聲為性；身語無表，以無表為性。
　　2.2.4.15 五眼
　　五眼者，一肉眼，二天眼，三慧眼，四法眼，五佛眼。
　　肉眼者，謂欲界有情眼也。
　　天眼者，謂色界天眼。
　　慧眼、法眼者，以慧為體，觀四諦理，名慧眼；建立事智，名法眼。
　　佛眼者，即前四眼，至佛身中，總名佛眼。
　　以七十五法中，眼、慧為性。初二唯眼，次二唯慧，後一通眼及慧。觀照、推度，隨應名眼。
　2.2.5六門分別
　　六門分別，略有五種：六界、六通、六垢、六因、六波羅蜜。
　　2.2.5.1 六界
　　六界者，一地，二水，三火，四風，五空，六識。性義名界，前四即是觸中四大，空即空界，色是色攝，即是色中影、光、明、闇，識是心王，即唯有漏。
　　2.2.5.2 六通
　　六通者：
　　一、神境智證通，神謂等持，境謂行化，智證境時，無壅名通，從定及境能證為名也。餘通雖亦依定，此通相顯，偏標神名。
　　二、天眼智證通，天眼是所依根，智是眼識相應慧，智證境時，無壅名通，從根及能證為名也。
　　三、天耳智證通，天耳是根，智是耳識相應慧，智證境時，無壅名通，亦從根及能證為名也。
　　四、佗心智證通，從加行及能證為名也。
　　五、宿住隨念智證通，從境及相應并能證為名也。
　　六、漏盡智證通，若涅槃，名漏盡，從所證及能證智為名也。若漏盡身，名漏盡，從所依及能證智為名也。
　　於六通中，前四唯俗智攝，他心通五智攝，謂法、類、道、世俗、他心。漏盡通若能緣漏盡為境，六智性，除道、苦、集、他心。若依漏盡身起，十智性。皆心所法中慧為體性。
　　2.2.5.3 六垢
　　六垢者，一惱，二害，三恨，四諂，五誑，六憍。此六即以小惑本地中六法為性，穢汙相麤，故名為垢。
　　2.2.5.4 六因
　　六因者，一能作因，二俱有因，三同類因，四相應因，五遍行因，六異熟因。
　　能作因者，能與果作因，能作即因，或能作之因，名能作因，以一切法為性，遍通七十五法。
　　俱有因者，因與果俱，名俱有因，俱有即因，或俱有之因，名俱有因，以三世七十二法為體，除三無為。
　　同類因者，因果相似名同類，同類即因，或同類之因，名同類因，以過去現在七十二法為體，除三無為。
　　相應因者，五義平等，名曰相應，相應即因，或相應之因，名相應因，以三世四十六心心所法為體。
　　遍行因者，遍與五部染法為因，遍行即因，名遍行因，不得言遍行之因，亦與非遍行法為因，故以過去現在苦集下十一遍行隨眠相應俱有法為體，以七十五法中心王、大地法十、大煩惱地法六、不善地法二、尋、伺、睡眠、疑、四相為性。
　　異熟因者，謂異熟即因，或異熟之因，名異熟因，三世不善、善有漏法為性，以七十五法中色、聲、無表、心王、四十六心所法、得、二定、四相為體。
　　2.2.5.5 六波羅蜜
　　六波羅蜜者，一布施，二淨戒，三安忍，四精進，五靜慮，六般若。波羅者，彼岸即是涅槃，蜜多名到，此六能到涅槃彼岸，名到彼岸。
　　布施者，謂能布施財法等，以能發心心所法，及所發身語二業為性，以七十五法中色、聲、無表、心王、大地法十、大善地法十、尋、伺為性。
　　淨戒者，以三種戒為性，以色十一中色、聲、無表為性。
　　安忍者，以大善地法中無嗔善根為性。
　　精進者，以大善地法中勤為性。
　　靜慮者，以大地法中定為性。
　　智慧者，以大地法中慧為性。
　2.2.6七門分別
　　七門分別，略有五種：七慢、七識住、七種聖人、七支戒、七覺支。
　　2.2.6.1 七慢
　　七慢者，一慢，二過慢，三慢過慢，四我慢，五增上慢，六卑慢，七邪慢。
　　若於劣謂己勝，於等謂己等，令心高舉，總說為慢。
　　若於等謂己勝，若於勝謂己等，令心高舉，總名過慢。
　　若於勝謂己勝，令心高舉，名為慢過慢。
　　若恃我，令心高舉，名為我慢。
　　若於未證得殊勝德中謂己證得，令心高舉，名增上慢。
　　若於多分勝謂己少劣，令心高舉，名為卑慢。
　　若於無德中謂己有德，令心高舉，名邪慢。
　　以不定中慢為體也。
　　2.2.6.2 七識住
　　七識住者：
　　一、身異想異，如人一分天分天。天者，謂欲界天及初靜慮，除劫初起。身異，謂彼色身種種顯形狀貌不同。想異，謂彼苦、樂、不苦不樂想差別故。
　　二、身異想一，如梵眾天，謂劫初起彼諸梵眾，起如是想，我等皆是大梵所生，大梵爾時亦起此想，是諸梵眾皆我所生，同想一因，故名想一。大梵王身，其量高廣，容貌威德言語光明衣冠等事，一一皆與梵眾不同，故名身異。
　　三、身一想異，謂二定三天，彼顯形狀貌不異故，名身一。樂、非苦樂二想交參，故名想異。
　　四、身一想一，謂三定三天，彼顯形狀貌不異，故名身一。唯有樂想，故名想一。初靜慮中由染污想，故言想一。第二靜慮由二善想，故言想異。第三靜慮由異熟想，故言想一。
　　五、空無邊處；
　　六、識無邊處；
　　七、無所有處。
　　餘三惡趣22、第四靜慮，及與有頂，皆有損壞識法，故非識住。此七識住唯有漏，欲、色五蘊性，無色四蘊性，七十五法中除三無為、無想異熟、二定，餘六十九法隨應為性。
　　2.2.6.3 七種聖人
　　七種聖人者，一隨信行，二隨法行，三信解，四見至，五身證，六慧解脫，七俱解脫。
　　隨信行者，先加行位隨信行故。隨法行者，先加行位隨法行故。信解者，由信根增故。
　　見至者，由慧根增故。身證者，由身證得滅盡定故。慧解脫者，唯由慧力離煩惱障故。俱解脫者，兼得滅盡定，離解脫障故。初二見道，次三修道，後二無學。此七聖者，皆以無漏五蘊為性。
　　若約七十五法中，以無表色、心王、大地法十、大善地法十、尋、伺、得、四相為體。
　　2.2.6.4 七支戒
　　七支戒者，一不殺生，二不偷盜，三不婬23，四不虛誑語，五不麤惡語，六不離間語，七不雜24穢語。前三身業，表無表性；後四語業，表無表性。身表者，以色十一中色為性，語表以聲為性；無表以無表為性。
　　2.2.6.5 七覺支
　　七覺支者，一念，二定，三擇法，四喜，五輕安，六捨，七精進。前四即以大地法中念、定、慧、受為體，後三即以大善地中輕安、捨、勤為性。覺謂覺慧，支是分義。
　2.2.7八門分別
　　八門分別，略有五種：八戒、八正道、八解脫、八勝處、八難。
　　2.2.7.1 八戒
　　八戒者，一不殺生，二不偷盜，三不婬25欲，四不虛誑語，五不飲酒26，六不塗飾香鬘、歌舞視聽，七不眠坐高廣嚴麗床座，八不非時食。前三、後四是身業攝。不歌舞倡伎故往視聽所以，是身業攝；或可不歌倡等是語業攝，第四語業攝。
　　身語二業，俱表無表性。身表以色十一中色為性，語表以聲為性；身語無表以無表為性。於十戒中，第六開二，更加不捉金銀寶等以為第十，身業表無表性。
　　2.2.7.2 八正道
　　八正道者，一正見，二正念，三正定，四正精進，五正思惟，六正語，七正業，八正命。初三以大地法中慧、念、定為性，正精進以大善地法中勤為性，正思惟以不定中尋、伺為性，語、業、命三以色中無表為性，皆無漏。
　　2.2.7.3 八解脫
　　八解脫者，一內有色想觀外色，二內無色想觀外色，三淨解脫，四空無邊處，五識無邊處，六無所有處，七非想非非想處，八滅受想定。
　　於內色身有色想貪，為除想貪，觀外不淨青瘀等色，而方內身令貪不起，名初解脫。
　　於內色身無色想貪，雖已除貪，為堅牢故，觀外不淨青瘀等色令貪不起，名第二解脫。
　　觀清淨色，令貪不起，名淨解脫，顯觀轉勝。
　　空無邊等四無色定，各能解脫下地貪故，為次四解脫。
　　滅受想定，棄背受等，名第八解脫。棄背義，是解脫義也。
　　初三以無貪為性，近治貪故，若并助伴，皆五蘊性；次四解脫以四無色定善為性；後一解脫以滅定為性。
　　若約七十五法出體，初二以無表色、心王、大地法十、大善地法十、尋、伺、得、四相為體。第三除尋、伺，餘如初二說。四無色解脫，以心王、大地法十為體。後一解脫，以滅定為體。
　　初二依初二定，第三依第四定，次四各依自地，後一依有頂。
　　2.2.7.4 八勝處
　　八勝處者，一內有色想觀外色少，二內有色想觀外色多，三內無色想觀外色少，四內無色想觀外色多，後四內無色想觀外青、黃、赤、白為四，足前成八。
　　於內色身有色想貪，為對治故，觀外少色作青瘀等，名初勝處。
　　於內色身有色想貪，為對治彼，觀外多色作青瘀等，名第二勝處。
　　於內色身無色想貪，但為堅牢，觀外少色作青瘀等，令貪不起，名第三勝處。
　　於內色身無色想貪，但為堅牢，觀外多色作青瘀等，令貪不起，名第四勝處。
　　又於內身無色想貪，但為策心，或試煩惱，觀外青、黃、赤、白四色，令貪不起，名後四勝處。
　　初、二勝處自性地等，如初解脫，是初解脫果故。次二勝處自性地等，如第二解脫，是第二解脫果故。後四勝處自性地等，如第三解脫，是第三解脫果故。
　　前修解脫唯棄背後，修勝處能制所緣，隨欲樂觀，或終不起，心勝境處，故名勝處。
　　2.2.7.5 八難
　　八難者，一地獄，二傍生，三餓鬼，四北俱盧，五無想天，六世智辨聰，七佛前佛後，八盲聾瘖瘂。不能入聖及離染故，故名為難。
　　世智辨聰以大地法中邪慧為性，餘七皆以異熟、無記、五蘊為性。
　　七十五法中眼等五根、色、香、味、觸、心王、大地法十、尋、伺、睡眠、得、同分、無想異熟、命根、四相，隨其所應，為彼體性。
　2.2.8九門分別
　　九門分別，略有五種：九結、九有情居、九地、九次第定、九遍知。
　　2.2.8.1 九結
　　九結者，一愛結，二恚結，三慢結，四無明結，五見結，六取結，七疑結，八嫉結，九慳結。此九結，依《婆沙》總以百事為性。
　　愛、慢、無明結各三界五部，為四十五事。恚結唯欲界五部，為五事。見結有十八事，謂有身見、邊執見各三界見苦所斷，為六；邪見三界各四部，為十二事。取結有十八事，謂見取三界各四部，為十二事；戒禁取三界各見苦道所斷，為六事。疑結三界各四部為十二事。嫉結、慳結各欲界修所斷為二事。
　　若約七十五法中，初三及第七以不定地中貪、嗔、慢、疑為性，第四以大惑中無明為性，第五、第六以大地法中慧為性，後二以小惑中嫉、慳為性。
　　結縛有情，不出三界，故名為結也。
　　2.2.8.2 九有情居
　　九有情居者，於七識住，加無想、有情27非想非非想，足前為九。諸有情類唯於此九欣樂住故，立有情居，餘處皆非不樂住故。如識住說，應知體性准七識住說，唯加無想、有頂為異。
　　2.2.8.3 九地
　　九地者，謂欲界、四靜慮、四無色。所依名地。欲、色五蘊性，無色四蘊性。欲界、有頂唯有漏，四定、三無色通有漏無漏。
　　七十五法中，除三無為，餘七十二法內，色十一中香、味，不善地法二，小惑中忿、覆、慳、嫉、惱、害、恨，不定中睡眠、惡作、嗔，唯欲界；
　　不相應中無想異熟、無想定，唯第四靜慮；
　　滅盡定唯有頂；
　　小惑中諂、誑，不定中尋、伺，唯欲界、初定；
　　不相應中名、句、文，若說隨語，欲界、初定；
　　若說隨身，通欲界、四定；
　　色十一中眼等五根、色、聲、觸、無表，通欲界、四定；
　　心王、大地法十、大善地法十、大煩惱地法六、小惑中憍、不定中貪、慢、疑，不相應中得、非得、同分、命根、四相，通九地。
　　2.2.8.4 九次第定
　　九次第定者，謂四靜慮、四無色，及滅受想。次第而起，名次第定。由是聖人功德法故，唯取善性。四靜慮五蘊為性，四無色四蘊為性，滅受想定唯行蘊為性。
　　若約七十五法中，無表色、心王、大地法十、大善地法十、尋、伺、得、四相為初靜慮體；後三靜慮除尋、伺，餘如初定說；四無色定又除無表，餘如初定說；滅受想定，以不相應中滅定為體。
　　2.2.8.5 九遍知
　　九遍知者，一欲界苦集所斷；二欲界見滅所斷；三欲界見道所斷；四色無色苦集所斷；五色無色見滅所斷；六色無色見道所斷；七欲界修道所斷，立一遍知，應知即是五順下分結盡遍知，并前立故；八色界修道所斷，立一遍知，此即是色愛盡遍知；九無色界修道所斷，立一遍知，即一切結永盡遍知，此亦并前，合立一故。此九遍知擇滅為性。言遍知者，此於果上，立因名故。
　2.2.9十門分別
　　十門分別，略有六種：十纏、十隨眠、十善業道、十遍處、十智、十力。
　　2.2.9.1 十纏
　　十纏者，一無慚，二無愧，三嫉，四慳，五悔，六眠，七掉舉，八惛沉，九忿，十覆。纏縛有情，故名為纏。初、二是大不善地法，嫉、慳、忿、覆是小惑中四，惡作、睡眠是不定中二，掉舉、惛沉是大煩惱地中二。
　　2.2.9.2 十隨眠
　　十隨眠者，一貪二嗔、三慢四疑、五無明、六有身見、七邊執見、八邪見、九見取、十戒禁取。隨謂隨逐；眠謂隨縛，行相微細，說名為眠。若約三界五部，此十總以九十八物為體，如九結中前七結說，但無慳嫉為異。
　　若約七十五法中，前四以不定中貪、嗔、慢、疑為體，無明以大煩惱地法中無明為性，後五見以大地法中慧為性。
　　2.2.9.3 十善業道
　　十善業道者，一不殺生，二不偷盜，三不邪行，四不虛誑語，五不麤惡語，六不離間語，七不雜穢語，八無貪，九無嗔，十正見。前三身業，表無表性；中四語業，表無表性；後三意業道。身表以色十一中色為性，語表以聲為性，身語無表以無表為性。無貪、無嗔以大善地法中無貪、無嗔為性，正見以大地法中慧為性。
　　2.2.9.4 十遍處
　　十遍處者，謂一地二水、三火四風、五青六黃、七赤八白、九空無邊處、十識無邊處。周遍觀察地水火風等，故名遍處。十中前八如淨解脫，無貪為性，若并助伴五蘊為性，依第四靜慮，緣欲中見色；後二邊處，如彼空識，二淨無識，四蘊為性，各緣自他四蘊為境。
　　七十五法中，前八以無表、心王、大地法十、大善地法十為性；後二除無表，餘如前說。八皆唯有漏。
　　2.2.9.5 十智
　　十智者，一世俗智，二法智，三類智，四苦智，五集智，六滅智，七道智，八他心智，九盡智，十無生智。
　　多取瓶等世俗境，故名世俗智。
　　緣欲界四諦名法智。緣色無色界四諦，名類智。最初證知諸法真理，故名法智。此後境智與前相似，故得類名。以後隨前而證得故，即前法類由緣苦集滅道境別，故名苦集滅道四智。
　　知他心故，名為他心智。
　　法智、類智、苦、集、滅、道，如是六智，若無學攝，非見性者，名為盡智，及無生智與漏盡得最初俱生故名盡智。不復生故，名曰無生。十智皆以大地法中慧為體性。
　　2.2.9.6 十力
　　十力者，
　　一處非處智力，十智為性。如善因感愛果等，名處；如善因感非愛果等，名非處。智能知處、非處，名處非處智力。
　　二業異熟智力，八智為性，除滅、道智。知此類業感此類異熟，名業異熟智力。
　　三靜慮解脫等持等至智力，此四靜慮、八解脫、三等持、八等至，並是定之異名，智能知彼四靜慮等，名靜慮等智力。
　　四根上下智力，知信根等上下差別，名根上下智力。
　　五種種勝解智力，知有情類種種勝解意樂差別，名種種勝解智力。
　　六種種界智力，知有情類種種界性，名種種界智力。
　　此上四力，皆九智性，除滅智。以定、根、解、界，皆通苦、集、道三，故此四力皆九智性，不緣無為，故除滅智。
　　七遍趣行智力，一切諸行皆能趣果，名遍趣行。智知遍趣行，名遍趣行智力。若緣能趣為境，九智除滅；若亦緣所趣為境，十智為性。
　　八宿住隨念智力，知昔過去宿曾作事，為宿住隨念智力，以念強故。此中別標，隨更事念，故名隨念。
　　九死生智力，知未來世死此生彼，名死生智力。
　　此上二力，皆是事觀，並世俗智性。
　　十漏盡智力，若謂但緣漏盡為境，六智，除道、苦、集、他心；若謂漏盡身中所得，十智為性。
　　十力皆以大地法中慧為體性。
　　
　　且為初學略示方隅，委細分別，廣如別錄。
　　法宗源（終）28
　　
　　
　　1 “爾”：【勘】延寶本作“尒”，下同。
　　2 “有大地”：【勘】底本、延寶本作“大有地”，據文義改。
　　3 “慧”：【勘】延寶本作“惠”，下同。
　　4 “厭”：【勘】延寶本作“猒”，下同。
　　5 “慚”：【勘】延寶本作“慙”。
　　6 “麤”：【勘】底本作“鹿”，據延寶本改。
　　7 “三”：【勘】延寶本作“二”。
　　8 “為”：【勘】底本作“無”，據文義改。
　　9 “想”：【勘】底本、延寶本作“相”，據文義改。
　　10 “想”：【勘】底本、延寶本作“相”，據文義改。
　　11 “虛”：【勘】底本作“虗”，據延寶本改，下同。
　　12 “想”：【勘】底本、延寶本作“相”，據文義改。
　　13 “斫”：【勘】底本作“研”，據延寶本改。
　　14 “巧”：【勘】底本作“功”，據文義改。
　　15 “比”：【勘】底本作“止”，據文義改。
　　16 “藏”：【勘】疑似衍文。
　　17 “三”：【勘】延寶本殘。
　　18 “四”前：【勘】延寶本有“法宗原”三字。
　　19 “無”：【勘】延寶本作“无”，下同。
　　20 “五力者”：【勘】底本、延寶本無，據文義補。
　　21 “虛”：【勘】底本作“處”，據延寶本改。
　　22 “趣”：【勘】底本作“起”，據文義改。
　　23 “婬”：【勘】延寶本作“媱”。
　　24 “雜”：【勘】底本、延寶本作“離”，據文義改。
　　25 “婬”：【勘】延寶本作“媱”。
　　26 “酒”：【勘】底本作“洒”，據文義改。
　　27 “有情”：【勘】疑似衍文。
　　28 “法宗原（終）”：【勘】延寶本作“延寶六（戊午）仲夏，中野五即左衛門梓”。
　　---------------
　　
　　------------------------------------------------------------
　　
　　---------------
　　
　　------------------------------------------------------------
　　
　　
　　
　　
　　
　　
　　
　　2
　　
　　
　　
　　
　　
　　
